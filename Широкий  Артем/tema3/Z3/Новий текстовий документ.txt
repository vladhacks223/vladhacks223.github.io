Google Chrome — це безкоштовний веб-переглядач, розроблений компанією Google на основі веб-переглядача з відкритим кодом Chromium та іншого відкритого програмного забезпечення. Його програмна архітектура була створена з чистого аркуша (однак використовуючи інше програмне забезпечення з відкритим кодом, у тому числі компоненти WebKit та Mozilla) з метою задоволення поточних потреб користувачів. Нова архітектура насамперед визнає той факт, що на сьогодні більшість веб-сайтів є не просто веб-сторінками, але веб-програмами. Заявленими перевагами цієї архітектури є підвищена стабільність, швидкість, безпека, а також чистий, простий та ефективний інтерфейс користувача.

	За даними статистики сайту StatCounter, браузер Chrome є абсолютним лідером за популярністю у світі (вперше випередивши веб-оглядач Internet Explorer у травні 2012 року), а його ринкова частка у світі серед найпопулярніших веб-оглядачів на всіх платформах у лютому 2019 склала 62,41%. На другому місці браузер Safari з часткою 15,56%, а на третьому розмістився Firefox з часткою 4,39% ринку. Серед десктопних версій частка Chrome ще більша і становить 71,58%. На другому місці за популярністю браузер Firefox з часткою 8,72%. Safari має 5,77% і займає третю сходинку.